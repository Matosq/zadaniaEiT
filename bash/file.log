kademia Górniczo-Hutnicza im. Stanisława Staszica w Krakowie, AGH (dawniej Akademia Górnicza w Krakowie), nazwa międzynarodowa AGH University of Science and Technology (dawniej University of Mining and Metallurgy) – największa polska uczelnia techniczna, powołana 8 kwietnia 1919 uchwałą Rady Ministrów. Jedna z najlepszych uczelni w Polsce

Większość obiektów dydaktycznych, administracyjnych oraz o innym charakterze (w tym domów studenckich) należących do AGH mieści się w rejonie Krakowa ograniczonym ulicami: Reymonta, Piastowską, Nawojki i Czarnowiejską oraz aleją Mickiewicza. Powierzchnia całego kampusu wynosi 38 hektarów[3]. Budynek główny uczelni mieści się przy alei Adama Mickiewicza 30. Wzniesiono go w latach 1923-1935 według projektu Sławomira Odrzywolskiego i Wacława Krzyżanowskiego. Dwa budynki znajdują się przy ulicy Gramatyka, a Studium Wychowania Fizycznego i Sportu przy ulicy Piastowskiej.

Pierwsze zabiegi o zgodę na powołanie w Krakowie wyższej uczelni kształcącej inżynierów górnictwa rozpoczęły się w 1912 roku z udziałem grupy inżynierów i działaczy górniczych, pod przewodnictwem Jana Zarańskiego. W 1913 roku Ministerstwo Robót Publicznych w Wiedniu powołało Komitet Organizacyjny Akademii Górniczej, którego przewodniczącym został profesor Józef Morozewicz. Ostatecznie Akademia Górnicza w Krakowie została zatwierdzona przez Najwyższe Postanowienie cesarza Franciszka Józefa z dnia 31 maja 1913. W tym samym roku mianowano pierwszego profesora Akademii – został nim Zarański. Inaugurację zaplanowano na rok akademicki 1914/15, był już gotowy rozkład wykładów na semestr zimowy. Wybuch I wojny światowej uniemożliwił jednak rozpoczęcie działalności Akademii.

W 1918, po odzyskaniu przez Polskę niepodległości, Komitet Organizacyjny podjął ponownie pracę i 8 kwietnia 1919, uchwałą Rady Ministrów została powołana do życia Akademia Górnicza w Krakowie. Naczelnik Państwa Józef Piłsudski powołał pierwszych profesorów 1 maja 1919, a 20 października 1919 dokonał uroczystego otwarcia Akademii Górniczej w auli Uniwersytetu Jagiellońskiego. Rektorem został mianowany prof. Stanisław Płużański, ale nie podjął tych obowiązków. Po uruchomieniu pierwszego roku studiów w krakowskiej Akademii Górniczej cały ciężar prac i obowiązków organizacyjnych wzięli na siebie profesorowie Józef Morozewicz i Antoni Hoborski, który został pierwszym dziekanem Wydziału Górniczego, pierwszym urzędującym rektorem (1920-1922) i kierownikiem Zakładu Matematyki (1919-1939)[5]. Budowa pierwszego budynku uczelni rozpoczęła się 15 czerwca 1923 symbolicznym zakopaniem kamienia węgielnego. W 1935 odsłonięte zostały przed wejściem do gmachu głównego Akademii pomniki górników i hutników, wykonane przez artystę rzeźbiarza Jana Raszkę. Rzeźbę św. Barbary, patronki uczelni, która została umieszczona na dachu gmachu głównego pod koniec sierpnia 1939 wykonał Stefan Zbigniewicz[6][7].

Po wybuchu II wojny światowej, w latach 1939-1945 gmach główny zajął okupacyjny rząd niemieckiego Generalnego Gubernatorstwa[8]. Zaraz na początku niemieckiej okupacji w ramach akcji Sonderaktion Krakau, 22 profesorów i docentów zostało aresztowanych przez Niemców i wysłanych do obozu koncentracyjnego Sachsenhausen. Mienie uczelni uległo wówczas kompletnej grabieży i dewastacji przez niemieckiego okupanta, a rzeźba św. Barbary została rozbita przez zrzucenie z dachu (rzeźba widoczna dziś na dachu gmachu głównego jest kopią zniszczonej rzeźby). Dzięki ofiarności pracowników Akademii Górniczej udało się uratować część księgozbioru. Działalność Akademii zeszła do konspiracyjnego podziemia, a władze rektorskie starały się odzyskać lub stworzyć prowizoryczną bazę lokalową i materiałową.

Po zakończeniu wojny, w pierwszych miesiącach Akademia Górnicza była jedyną w Polsce zorganizowaną uczelnią techniczną. Stała się ośrodkiem pomocy dla innych wyższych szkół technicznych, m.in. z inicjatywy Akademii powstała Politechnika Krakowska (która do roku 1954 nosiła nazwę Wydziały Politechniczne AG), przyczyniła się do powstania Politechniki Śląskiej i Politechniki Częstochowskiej oraz miała znaczny udział w odradzaniu się Politechniki Warszawskiej oraz organizację Politechniki Wrocławskiej i Politechniki Gdańskiej.

Obecna nazwa Akademii Górniczo-Hutniczej została wprowadzona na mocy wewnętrznej uchwały z 1947 roku, która została następnie formalnie zatwierdzona przez władze nadrzędne w 1949.

W 50. rocznicę otwarcia Akademia Górniczo-Hutnicza otrzymała imię Stanisława Staszica, sztandar i wprowadzoną centralnie strukturę instytutową. Akademia Górniczo-Hutnicza kontynuuje tradycje Akademii Górniczej założonej w Kielcach przez Stanisława Staszica, która istniała w latach 1816-1826.

W 2015 w ogólnoświatowym rankingu szkół wyższych (opracowanym przez hiszpański instytut Consejo Superior de Investigaciones Científicas), uczelnia zajmowała 1. miejsce w Polsce wśród uczelni technicznych, a na świecie 388. pośród uczelni wszystkich typów

16 grudnia 2009 zarząd Europejskiego Instytutu Technologicznego (EIT) ogłosił wyniki konkursu w ramach KIC (Knowledge and Innovation Community)[10]. Ta decyzja przyniosła polskiej nauce ogromny sukces zarówno w wymiarze finansowym, jak i prestiżowym – w obszarze „Sustainable Energy” zwyciężył polski węzeł – CC PolandPlus – koordynowany przez Akademię Górniczo-Hutniczą im. Stanisława Staszica w Krakowie. W skład polskiej części konsorcjum, oprócz AGH, wchodzą: Uniwersytet Jagielloński, Politechnika Śląska, Uniwersytet Śląski w Katowicach, Politechnika Wrocławska, Główny Instytut Górnictwa, Instytut Chemicznej Przeróbki Węgla, Tauron, ZAK Kędzierzyn, Lotos oraz PGNiG.

Zadaniem Węzła Energii EIT „InnoEnergy” jest tańsze i bardziej ekologiczne pozyskiwanie energii z istniejących już źródeł, a także pozyskiwanie nowych źródeł odnawialnych. Partnerami Polski są uczelnie i przedsiębiorstwa z Niemiec, Holandii, Francji, Hiszpanii i Szwecji, w których będą prowadzone badania nad energetyką jądrową oraz energią z biomasy, wiatru i wody. Polscy naukowcy będą mogli także współuczestniczyć we wszystkich badaniach prowadzonych przez partnerskie jednostki naukowe – Uniwersytet Jagielloński zamierza dołączyć do projektów związanych z wykorzystaniem biomasy.

Uczelnie uczestniczące w wieloletnich pracach konsorcjum zyskują możliwość transferu technologii do biznesu na ogromną skalę. Współpraca z partnerami z Europy pozwoli polskim uczelniom i firmom wymieniać się wiedzą i technologiami z potentatami z Europy. Budżet węzła szacowany na setki milionów euro rocznie będzie się opierać w 1/3 na wkładzie UE, w 1/3 wydatkom firm energetycznych (m.in. Total, EDF, Schneider Electric czy Vattenfall) oraz w 1/3 dotacjom z budżetu państw biorących udział w projekcie.

Na terenie akademii stoi parowóz towarowy Ty2-559 pot. Żyleta[11]) umieszczony jako pomnik przed budynkiem Wydziału Inżynierii Metali i Informatyki Przemysłowej (pawilon B-5) Akademii Górniczo-Hutniczej w Krakowie. Waży 115 ton i ma długość 23 metry.

Parowóz został zbudowany w 1943 roku w fabryce maszyn i lokomotyw F. Schichau GmbH, w Elblągu. W 1945 przeszedł w posiadanie Polskich Kolei Państwowych. Kolejno znajdował się w taborze w Olsztynie, Korszach, ponownie w Olsztynie, Oświęcimiu, Gdyni-Grabówku, Kościerzynie, ponownie w Gdyni-Grabówku i w końcu w Chojnicach, gdzie trafił 21 grudnia 1966 roku. Po zakończeniu eksploatacji pod koniec lat 70. lokomotywa rdzewiała na bocznicy w Chojnicach. Przed zezłomowaniem uratowała ją inicjatywa krakowskich studentów[12][13][14][15][16].

Pomysł na sprowadzenie lokomotywy na teren AGH narodził się na początku roku akademickiego 2007/08. Jego autorem był Łukasz Wzorek, wówczas student Wydziału Metali Nieżelaznych AGH. Wraz z Maciejem Królem z Politechniki Krakowskiej przedstawił ideę na zebraniu międzyuczelnianego Studenckiego Koła Naukowego Przedsiębiorców „Firma”. Uzyskali akceptację projektu. Najpierw zwrócili uwagę na przeznaczony na złom zabytkowy parowóz z XIX wieku w Krzeszowicach. Następnie, po wizycie w Tarnowskich Górach, postanowili spróbować sprowadzić do Krakowa lokomotywę typu Ty2. Dzięki współpracy z przedstawicielami fundacji „Era Parowozów” oraz właścicielami skansenu kolejowego w Pyskowicach, uzyskali listę lokomotyw przeznaczonych do złomowania. Udali się na Pomorze i po oględzinach wybrali Ty2-559 stojący w Chojnicach. Po powrocie do Krakowa zyskali akceptację dla pomysłu od rektora AGH, prof. Antoniego Tajdusia. Dzięki poparciu oraz pomocy fundacji „Era Parowozów” udało się przekonać PKP Cargo do odstąpienia od pozbycia się parowozów. Kartą przetargową okazała się luka prawna w postaci braku wyceny historycznej eksponatów. Po pół roku wynegocjowano warunki przekazania parowozu: lokomotywę otrzymano za darmo, do tego PKP dołożyło tender oraz wagon z lat 50. Ponadto kolej zrezygnowała z pobrania opłaty za transport parowozu do Krakowa. 30 marca 2008 roku, po dwudniowej podróży, dojechał on na stację Kraków Płaszów[12][13][14][17][16][18][19][20].

Następnie należało odrestaurować będący w nie najlepszym stanie technicznym parowóz. Wybrano PTK ZNiUT w Dzierżnie (Pyskowice), gdzie przebywał on od września 2008 do maja 2009. 21 maja 2009 odnowiona lokomotywa zawitała na stację Kraków Łobzów. W nocy z 22 maja na 23 maja została przetransportowana ulicami Krakowa do zatoczki na przystanku „Kawiory” (wymagało to m.in. podnoszenia tramwajowych przewodów trakcyjnych), gdzie przeczekała cały dzień. Kolejnej nocy, 24 maja dowieziono ją na skwer przed pawilonem B-5. Oficjalne przekazanie parowozu społeczności akademickiej odbyło się 30 maja o godzinie 11. Uroczystość zbiegła się z obchodami 90-lecia AGH

Jednostki pozawydziałowe

    Studium Języków Obcych
    Studium Wychowania Fizycznego i Sportu
    Katedra AGH UNESCO ( www.unesco.agh.edu.pl)

Inne jednostki naukowo-dydaktyczne

    Biblioteka Główna
    Akademickie Centrum Komputerowe „Cyfronet” AGH
    Uczelniane Centrum Informatyki
    Centrum e-Learningu AGH
    Szkoła Ochrony i Inżynierii Środowiska im. Walerego Goetla
    Uczelniane Wydawnictwa Naukowo-Dydaktyczne
    Ośrodek Historii Techniki z Muzeum
    Centrum Transferu Technologii
    Akademicki Inkubator Przedsiębiorczości
    Dział Nauczania
    Dział Współpracy z Zagranicą
    Pion Badań Naukowych – Dział Obsługi Badań Naukowych
    Pion Badań Naukowych – Dział Wdrożeń, Licencji, Patentów i Eksportu
    Pion Badań Naukowych – Dział Współpracy z Gospodarką i Administracją
    Pion Badań Naukowych – Dział Aparatury Naukowo-Badawczej i Importu
    Międzynarodowa Szkoła Inżynierska
    Centrum Karier AGH
    Dział Zamówień Publicznych
    Kwestura AGH

Związki zawodowe

    Związek Nauczycielstwa Polskiego
    NSZZ „Solidarność” AGH

Stowarzyszenia

    Stowarzyszenie Wychowanków Akademii Górniczo-Hutniczej
    Stowarzyszenie Elektryków Polskich

Fundacje

    Fundacja dla AGH
    Fundacja Studentów i Absolwentów AGH „Academica”
    Fundacja Zespołu Pieśni i Tańca „Krakus”
    Fundacja „Odlewnictwo”

Uczelniane organizacje doktoranckie, studenckie i społeczności internetowe

    Zespół Pieśni i Tańca AGH „Krakus”
    Akademicki Klub Motocyklowy „Pistons”
    Akademicki Klub Podwodny „Krab”
    Akademicki Klub Turystyki Kajakowej „Bystrze”
    Akademicki Związek Sportowy AGH
    ESN AGH
    IAESTE
    EESTEC LC Kraków
    Orkiestra Reprezentacyjna AGH
    Zrzeszenie Studentów Polskich AGH
    Uczelniana Rada Samorządu Doktorantów
    Językowe Koło Naukowe Blabel
    Grupa Naukowa Pro Futuro
    Akademicki Klub Grotołazów AGH
    „Sakwa” Sekcja Akademicka Klubu Wysokogórskiego przy AGH
    AZS AGH Wisła Kraków
    Balet Form Nowoczesnych AGH
    Chór AGH „Con Fuoco”
    BEST AGH Kraków
    KOiST Hawiarska Koliba
    Krakowska Studencka Agencja Fotograficzna AGH
    Akademicki Klub Żeglarski AGH
    Niezależne Zrzeszenie Studentów AGH
    SIFE AGH
    Stowarzyszenie Akademickie „Beczka”
    Studencki Klub Taneczny AGH
    Studenckie Koła Naukowe AGH
    Studenckie Towarzystwo Naukowe
    Serwis Studentów Wydziału Matematyki Stosowanej AGH „Strefa WMS”
    Towarzystwo Gimnastyczne „Sokół” gniazdo AGH
    Sekcja siatkówki mężczyzn AZS AGH
    Uczelniana Rada Samorządu Studentów
    Uczelniana Organizacja Studencka Erasmus Student Network AGH
    Zrzeszenie Studentów Niepełnosprawnych AGH
    Akademickie Koło PCK i Klub HDK przy AGH
    Forum Socjologiczne AGH
    Centrum Mediów AGH

Czasopisma naukowe

    Rocznik AGH „Computer Science”
    Kwartalnik AGH „Opuscula Mathematica”
    Półrocznik AGH „Elektrotechnika i Elektronika”
    Półrocznik AGH „Geodezja”
    Kwartalnik AGH „Geologia”
    Kwartalnik AGH „Górnictwo i Geoinżynieria”
    Półrocznik AGH „Inżynieria Środowiska”
    Kwartalnik AGH „Mechanics”
    Półrocznik AGH „Metallurgy and Foundry Engineering”
    Półrocznik AGH „Automatyka”
    Półrocznik AGH „Wiertnictwo Nafta Gaz”
    Rocznik AGH „Telekomunikacja Cyfrowa, Technologie i Usługi”
    Rocznik AGH „Studia Humanistyczne”
    Półrocznik AGH „Decision Making in Manufacturing and Services”
    Półrocznik AGH „Ekonomia Menedżerska”
    Kwartalnik AGH „Geomatics and Environmental Engineering”

